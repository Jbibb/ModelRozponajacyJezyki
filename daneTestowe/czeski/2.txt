Zástupci tohoto rodu se v češtině označují jako vinejš, toto jméno je však užíváno i pro americkou čeleď Aniliidae, resp. její jediný rod Anilius. Za popisnou autoritu rodu Cylindrophis je pokládán německý herpetolog Johann Georg Wagler (1828). V rámci vnější systematiky se rod Cylindrophis řadí do monotypické čeledi vinejšovití (Cylindrophiidae). Podle některých studií je však tento taxon parafyletický vůči jinému hadímu rodu, a sice Anomochilus, tvořícímu jinak monotypickou čeleď Anomochilidae.[2][3] Rod Cylindrophis, resp. Anomochilus je pak zřejmě blízce příbuzný vůči početnější čeledi krátkorepovití (Uropeltidae).[3][4] Zástupci všech těchto skupin představují fosoriální hady žijící v jihovýchodní Asii, zřejmě netvořící monofylum s vinejši čeledi Aniliidae.[2]
Popis
Detail hlavy vinejše

Vinejši rodu Cylindrophis představují středně velké až větší hady, již mohou dorůstat délky až 100 cm. Jejich tělo je poměrně zavalité, dorzoventrálně zploštělé, s krátkým ocasem a oblou hlavou. Šupiny jsou hladké a lesklé, na břiše jen o něco větší než na hřbetě. Zbarvení se liší v závislosti na druhu, typické je však různé vzorování, zvláště černo-bílý kostkovaný vzor na spodní straně těla. Na kostře jsou stále patrné pozůstatky zadních končetin, včetně přítomnosti pánevních ostruh. Ozubené maxilly jsou orientovány podélně, zatímco u rodu Anomochilus spíše diagonálně; zuby v případě obou rodů zároveň nikdy nevyrůstají z mezičelisti. Vinejši rodu Cylindrophis nejsou schopni recepce infračerveného záření a stále zachovávají levou plíci, redukovanou u rodu Anomochilus.[4][5][6] 